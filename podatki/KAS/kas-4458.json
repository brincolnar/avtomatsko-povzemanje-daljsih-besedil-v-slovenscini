{"1": ["1 UVOD", "Kmetijstvo je odvisno od vremenskih in podnebnih danosti in je v zvezi s podnebnimi spremembami močno ranljivo, najbolj zaradi ekstremnega vremena, kamor štejemo zlasti suše, poplave, neurja s točo, pozebe in vročinske valove (Sušnik 2009). Z naraščajočimi klimatskimi spremembami postajajo škode ujm vedno večje in pogostejše.\nKmetje imajo možnost ublažiti in odpraviti neprijetne posledice toče s pomočjo obrambnih metod za zaščito pridelka pred točo, kot je na primer zavarovanje pridelka. Z zavarovanjem pridelka tako zagotavljamo ekonomično stabilnost kmetije.\nPoznamo različne preventivne modele (aktivni in pasivni) za varovanje kmetijskih kultur pred škodnimi pojavi toče (Klemenčič in sod. 2007). Najbolj pogosta obramba pred točo so protitočne mreže, ki pa danes v Sloveniji ne presegajo več kot 5 % površin intenzivnih nasadov, predvsem zaradi velike naložbene vrednosti. Po zadnjih raziskavah je v Sloveniji od 200 do 250 ha protitočnih mrež (Sušnik in Pogačar 2008). Za primerjavo lahko navedem Avstrijo, kjer je pokritost v intenzivnih nasadih od 30 do 60 %) Razen uporabe protitočnih mrež tako v svetovnem merilu kot v regiji ne razpolagamo z učinkovito aktivno obliko obrambe pred točo (Divjak in sod. 2004).\nZavarovanje pridelka pred točo v preteklosti ni bilo zanimivo zaradi visokih zavarovalnih premij, danes pa država subvencionira 50 % od zavarovalne premije (Tič in Balažic 2006), kar je dober motiv, da kmetje zavarujejo svoj pridelek, ker se jim s tem vsaj delno povrne izguba, ki jim jo je povzročila škoda zaradi toče.\nOb vključitvi ukrepov kmetijske politike leta 2006 do 2009 (Uredba o sofinanciranju zavarovalnih premij za zavarovanje kmetijskih posevkov in plodov za leto 2006, Uradni list RS, št. 26/2006, Uredba o sofinanciranju zavarovalnih premij za zavarovanje kmetijske proizvodnje za leto 2007, Ur. l. RS, št. 138/2006 in Uredba o sofinanciranju zavarovalnih \npremij za zavarovanje kmetijske proizvodnje in ribištva za leto 2010, Uradni list RS, št. 113/2009), se začne zajem kmetijskih kultur za zavarovanje nastale škode po toči povečevati.\n1.1 Namen in cilji dela\nCilji dela so naslednji:\n- predstaviti negativne posledice in možnosti obrambe pred točo,\n- predvideti tveganja in finančne posledice, s katerimi se kmetovalec sreča ob tem  vremenskem pojavu,\n- ugotoviti, kolikšna je najnižja ocenjena škoda, pri kateri je zavarovanje pridelka  gospodarsko upravičeno.\nTeoretični cilj:\nPodrobneje spoznati vremenski pojav točo, negativne posledice in obrambo pred njo kot sodobne metode menedžmenta za potrebe podpore odločanju pri upravljanju tveganja zaradi toče.\nEmpirični cilj:\nUgotoviti pričakovane vrednosti\nNameni naše raziskave so bili, predstaviti negativne posledice in možnosti obrambe pred točo; predvideti tveganja in finančne posledice, s katerimi se kmetovalec sreča ob tem vremenskem pojavu ter ugotoviti kolikšna je najnižja ocenjena škoda, pri kateri je zavarovanje posevka gospodarsko upravičeno. Osnovna hipoteza naše raziskave je bila, si predpostavljati, da je zavarovanje jabok na Primorskem glede na stopnjo ogroženosti gospodarsko upravičeno.\n"], "2": ["2 PREGLED LITERATURE", ""], "3": ["2.1 Toča kot vremenski pojav", "Toča je padavina v trdnem stanju, ki nastaja v oblakih – to so ledene kroglice različnih velikosti in tudi nepravilnih oblik s premerom od 5 do 90 mm ali še celo več. Toča pada predvsem pri močnem nevihtnem vremenu, ki ga spremljajo močni električni pojavi, vendar temperatura zraka v prizemnih plasteh ni pod 0 -C. Toča pada iz nevihtnih oblakov kumulonimbusov (wikipedija; http://sl.wikipedia.org/wiki/To%C4%8Da).\nToča nastaja v nevihtnih oblakih, ki imajo močne navpične tokove, pogosto potujejo taka zrnca večkrat navzgor in navzdol. Nanje primrzujejo kapljice in jih debelijo. Ko zaidejo v spuščajoče se tokove ali postanejo pretežke, izpadejo v obliki zrna toče (Petkovšek 1996).\nVelikost zrn toče je zelo različna. Najpogosteje so zrna toče v območju premera do 1 cm. Vendar se pojavlja tudi toča s premerom 2 do 3 cm. Pri zelo močnih nevihtah pa je že nastala toča, ki je bila debeline kot golobja in kokošja jajca. Ta zrna toče so tehtala od 500 gramov do 1 kilograma. Do sedaj največja zrna toče so padala na Kitajskem leta 1902, ko so izmerili zrno toče s premerom 21 cm in težko 4.5 kg. Tudi pri nas se debela toča pojavi vsakih nekaj let. V Ljubljani je junija leta 2000 padala toča, debela kar 5 cm, lahko je tudi večja (wikipedija).\nToča povzroča veliko škodo v kmetijstvu, kjer se kaže kot škoda na kmetijskih rastlinah, le-ta je odvisna od jakosti trajanja in velikosti točnih zrn. Odvisna je tudi od vrste rastline, njenega razvojnega stadija in vzdržljivosti ter vremenskih razmer pred točo in po njej. Ker je pogostost toče večja v toplejših mesecih, je rastlina največkrat prizadeta v najbolj občutljivi fazi svojega razvoja. To pa se kaže v obliki poškodb listne mase, poškodb cvetov in plodov rastlin, kar vpliva na mnogo manjši in manj kakovosten pridelek (Sušnik in Žušt 2005). \n"], "4": ["2.2 Aktivni načini obrambe pred točo", "Poznamo dve obliki obrambe pred točo, in sicer aktivno in pasivno obrambo. Vedeti moramo, da nam tako aktivna kot pasivna obramba ne more zagotoviti 100 % varovanja kmetijskih kultur. Kmetijstvo je proizvodnja na prostem in bo vedno izpostavljeno naravnim nesrečam.\nAktivna metoda varovanja pred točo nam ne zagotavlja takšnih kmetijskih ukrepov, ki zagotavljajo polno kakovost in najboljši pridelek. Prav tako se pri pasivnem zavarovanju kmetijskih kultur pridelav ob zavarovanju nadomesti le finančni izpad v pridelavi, ne pa fizična izguba. Ob tem lahko pomeni fizični izpad v načrtovanih prihodkih kmetijskega gospodarstva velik primanjkljaj in vpliva na slabši ekonomski rezultat kmetije. Z vidika poslovanja kmetije pa izgublja strateškega kupca povzroči še daljnosežnejše posledice (Klemenčič in sod. 2009).\nMed aktivne metode obrambe pred točo štejemo celotni niz agrotehničnih ukrepov, kot so izvedba setve ali saditve, varstvo pred boleznimi in škodljivci ter obiranje in skladiščenje \npridelkov. Sem sodijo tudi načini umetnega vpliva na vreme, in sicer so to obramba pred točo z zaščitnimi sredstvi, načini vnašanja kondenzacijskih jeder v oblake in drugi podobni načini simulacij padavin (Rasting 1994, Divjak in sod. 2004).\nToča raste s primrzovanjem podhlajenih vodnih kapljic na maloštevilne lebdeče ali padajoče zametke ledenih zrn. Najbolj zanesljiva obramba pred točo, ki pa jo je zelo težko izvesti v praksi, je zamrzovanje vseh podhlajenih kapljic v oblaku (Rasting 1994).\n2.2.1 Metoda uporabe zaščitne mreže pred točo\nZaščitne mreže proti toči, ki jih razpnemo nad trajnimi nasadi v sadjarstvu in vinogradništvu, so praktično edina zanesljiva obramba pred točo v trajnih nasadih. Njihova postavitev sicer zahteva veliko začetno investicijo, a se v krajih, kjer povprečno enkrat letno pada toča, povrne v nekaj letih. V zadnjih desetletjih se je uporaba zaščitnih mrež pred točo močno razširila. Za tovrstno obrambo so se že pred desetletjem odločili na primer v sosednji Italiji in Avstriji, v zadnjem času pridobiva na pomenu tudi v Sloveniji (Klemenčič in sod. 2009). K temu je pripomogla država, ki dandanes subvencionira 50 % investicije protitočnih mrež. Uporabljajo se zlasti v trajnih nasadih sadja.\nKmetijske kulture prekrivamo z zaščitnimi mrežami na naslednje načine:\nPopolno prekritje kmetijske kulture z mrežo z lastno oporo Ta različica se je razvila v Italiji s čvrsto napeto protitočno mrežo na opori z nagibom strešine med 55 % in 75 %. Kasnejši razvoj je prinesel racionalizacijo v postavljanju mrež (manj nosilnih žic) in hitrejše ter lažje razpiranje mrež. Najbolj znan sistem je Landring z bližnjim nagibom strešine in ne povsem čvrsto napeto mrežo (Klemenčič in sod. 2009).\nPokrivanje posameznih vrst kmetijskih kultur Pokrivanje posameznih vrst, ki že imajo oporo, je najpreprostejša in hkrati najenostavnejša rešitev. Tukaj se na vrh obstoječih stebrov v nasadih vgradijo kovinski nosilci, preko \nkaterih se razgrne mreža, spusti čez krošnjo in se pod njo pritrdi stebre (Klemenčič in sod. 2009).\nPopolno prekrivanje brez lastne opore za mrežo Popolno prekrivanje z mrežo proti toči s pomočjo v nasadu že obstoječe opore je bilo razvito za pokrivanje posameznih vrst, da bi odpravili nekatere pomanjkljivosti. Na že obstoječo oporo se prečno napnejo žice, nanje se položi mreža, ki se v sredini med vrstami spne s plastičnimi sponkami (Klemenčič in sod. 2009).\n"], "5": ["2.2.2 Vnašanje umetnih snovi v oblake s pomočjo letala", "V novejšem obdobju so začeli vnašati umetne snovi v oblake s pomočjo letal generatorjev. Srebrov jodid je treba zaradi njegove kristalizacijske sposobnosti vnesti v oblak, ne da bi spremenil svoje lastnosti. Generatorji na tleh pošiljajo srebrov jodid v naravne vzgornjike, ki se pojavljajo pod oblaki. Vendar so ti načini vnašanja neučinkoviti, ker se jedra trosijo \ntam, kjer ne delujejo zamrznitve. Ponekod po svetu uporabljajo posipavanje oblakov z letali od zgoraj celo s posebnimi »petardami«, ki jih spuščajo v oblake (Rasting 1994).\n"], "6": ["2.2.3 Druge, manj uporabljene metode", "Med manj uporabljene metode obrambe pred točo sodi metoda iz starih časov, ko so zvonili in streljali pred točo. Cilj metode zvonjenja je bil, da zvočno delovanje prepreči tvorbo ledenih zrnc v nevihtnih oblakih. Občasno je ta metoda delovala in je pregnala oblake, ki so ustvarjali točo. Ta metoda je povezana z vero, da bo bog odgnal nesrečo. Nekoliko kasneje so uporabljali acetilenske topove. Kaj bi s tem v oblaku dosegli, ni dokazano oziroma ni utemeljeno (Klemenčič in sod. 2009).\n"], "7": ["2.3 Pasivni načini obrambe pred točo", "Med pasivne metode obrambe pred točo sodi zavarovanje kmetijskih posevkov, nasadov in objektov. Osnovni namen je zavarovanje kmetijskih pridelkov in finančnih izgub kmeta (Zdovc 2007).\n"], "8": ["2.3.1 Tveganje v kmetijstvu", "V kmetijstvu se soočamo s številnimi tveganji, med katerimi izpostavljamo (Ray 1981):\nPridelovalno tveganje, ki je odvisno od vremenskih razmer, toče, pozebe suše, preobilnih padavin. Med proizvodnjo spada tudi pojav bolezni in škodljivcev. Proizvodnja tveganja se meri z variabilnostjo donosa oziroma naključnim odstopanjem od pričakovanega pridelka. Variabilnost donosa se razlikuje glede na vrste proizvoda in geografskih območij, predvsem pa je odvisna od klimatskih razmer, tal in tehnologije obdelave tal. Meri se na ravni države, regije in pridelovalca. \nCenovna tveganja so tveganja na področju padca cen posameznih proizvodov ali porasta cen imputom po času, ko je bila poslovna odločitev o proizvodnji že sprejeta. Cenovna nihanja so vse večja z liberalizacijo svetovnega kmetijskega trga, kar povzroča cenovne pritiske na cene proizvodov domačih proizvajalcev in nenehno prisotnost vse večjega cenovnega nihanja ponudbe in povpraševanja na kmetijskem trgu.\nMed institucionalna nihanja spadajo tveganja, ki so povezana s spremembami v kmetijski in ekonomski politiki, kot tudi pogodbena tveganja, do katerih pride zaradi prekinitve pogodbe ali neizpolnitve pogodbenih obveznosti.\nFinančna tveganja so tveganja, povezana z naraščajočimi stroški kapitala, nihanja deviznih tečajev in težave z likvidnostjo.\n"], "9": ["2.3.2 Zavarovanje v kmetijstvu", "Zavarovanje temelji na ideji porazdelitve tveganja v kmetijstvu. Porazdelitev tveganja obsega združevanje tveganj, ki so jim izpostavljeni številni posamezniki. S plačilom premije prispevajo posamezniki v skupni sklad, ki se kasneje uporablja za pokrivanje škod, ki so jih zavarovanci utrpeli (Klemenčič in sod. 2009).\nVeliko tveganj v kmetijski proizvodnji je takšnih, da spadajo med tveganja, ki niso popolnoma neodvisna niti popolnoma soodvisna. Zavarovalniške storitve morajo upoštevati tudi problem asimetričnosti informacij (negativna selekcija in moralni hazard) (Klemenčič in sod. 2009).\nZavarujejo se lahko naslednja tveganja (Ray 1981):\n- zavarovanje pridelka,\n- zavarovanje škode, \n - zavarovanje cene,\n- zavarovanje skupnega dohodka,\n- zavarovanje prihodka.\nZavarovanje pridelka je možno v zvezi z znanimi nevarnostmi, na primer toča, ki omogočajo izračun verjetnostne porazdelitve škode na podlagi podatkov iz zgodovinske vrste. Zavarovanje lahko temelji na posameznem pridelku ali na pridelku na površino. Pridelovalec je v prvem primeru upravičen do odškodnine le, če njegov skupni pridelek pade pod vnaprej določen mejni pridelek, v drugem primeru pa le, če pod mejo pade hektarski pridelek. V primeru zavarovanja hektarskega pridelka je pomen škodljive selekcije in moralnega hazarda manjši. Je pa ta način zavarovanja zanimiv samo v primeru, ko so pridelki v dobri korelaciji. V nasprotnem primeru je stopnja zmanjšanja tveganja za posameznega pridelovalca premajhna, da bi se odločil za zavarovanje. V primeru zavarovanja posameznih pridelkov je treba rešiti problem asimetrije informacij (deduktivnost, raziskovanje obnašanja itd.). Možnost zavarovanja pridelka lahko povzroči premik resursov iz pridelave tistih, kjer to ni mogoče, ter tako poveča obseg pridelave in pritiska na znižanja cen (Klemenčič in sod. 2009).\nKatastrofalne škode, ki so posledica naravnih nesreč, predstavljajo za zavarovalnice poseben problem. Nevarnost naravne nesreče znotraj določenega področja se je izkazalo kot visoko tveganje med pridelovalci na tem področju, vendar z majhno verjetnostjo zelo visokih škod (Klemenčič in sod. 2009). \nobčina Lenart 2008).\n"], "10": ["2.3.3 Kmetijstvo in povpraševanje po zavarovanju", "V kmetijstvu poznamo ogromno tveganj, ta vplivajo na finančni rezultat. Na nekatera tveganja kmet lahko vpliva, na druga pa ne. Rešitev za tveganja, na katera kmet ne more vplivati, je zavarovanje pridelka. V tradicionalnem načinu kmetovanja, ki se počasi poslavlja, so se kmetje le redko odločali o nakupu zavarovanja in upravljanja s tveganji, ker so nevarnosti lahko nevtralizirali z raznolikostjo pridelave in svojim delom. Tveganj v pridelavi in trženju je bilo manj. O povpraševanju po zavarovanju je odločalo tudi to, kako je posameznik dojemal tveganje (Klemenčič in sod. 2009). \n2009).\nZavarovanje je zelo pomembno za sodobno kmetijstvo, saj je kmetijski sektor izpostavljen izjemno visoki stopnji pridelovalnih tveganj, ki nastanejo večinoma zaradi naravnih dejavnikov, kot sta suša in toča. Kmetijstvo je nenehno izpostavljeno nevarnostim, na katere pridelovalci ne morejo vplivati. Zaradi intenzivne kmetijske pridelave tvega sodobni kmet tudi temu primerna večja tržna tveganja. Tako tukaj nastopi zavarovanje kot pomemben dejavnik ekonomske stabilnosti (Klemenčič in sod. 2009). Ker je pojav toče zelo pogost in škoda vse večja, se večina kmetov odloča za zaščito ali zavarovanje pridelka, pri čemer jih finančno spodbuja tudi država, saj jim krije okoli 50 % stroška zavarovanja. V letu 2008 sprejela Vlada Republike Slovenije Uredbo o sofinanciranju zavarovalnih premij v primeru toče v višini 40 odstotkov zavarovalne premije. Leta 2009 pa se je sofinanciranje zavarovalnih premij s strani države povečalo še za dodatnih 10 odstotkov (MGKP 2008). \n"], "11": ["2.4 Pogostost pojava toče v Sloveniji", "Slovenija spada med države zmernega podnebnega pasu, kjer so ugodne razmere za pojav neurij, ki jih pogosto spremljajo tudi močan veter, intenzivne padavine, strele in toča (Sušnik 2004). Na pogostost pojava neviht s točo močno vpliva reliefna razgibanost slovenskega prostora, kar je značilnost večine predalpskih območij. Najpogostejše nevihte v Sloveniji so v smeri severovzhodno od Tržaškega zaliva čez osrednjo Slovenijo proti severovzhodu. Nevihte so najpogostejše v jugozahodnem predgorju večjih gorskih skupin, medtem ko se vzhodno od predgorij Alp proti Panonski nižini nevihtna pogostost in količina padavin zmanjšujeta (Kajfež-Bogataj 2004). Spomladi in poleti so močne nevihte in toča v Sloveniji razmeroma pogost pojav. V povprečju imajo kraji, v katerih potekajo meteorološka opazovanja, od 1 do 3 dni s točo na leto. Največ neviht s točo je v Sloveniji junija in julija (Kajfež- Bogataj 2004). V Sloveniji sta najbolj izpostavljeni toči regiji Podravje in Posavje. Ocenjena škoda zaradi toče je bila v SV Sloveniji v primerjavi s celotno Slovenijo od 65 % do 81 %. (Statistični letopis 2004). \nMed kmetijskimi kulturami so bili v tem obdobju najbolj prizadeti trajni nasadi (jablane, vinska trta, hmelj ...), žita (ječmen, pšenica), okopavnine (koruza, krompir), zelenjava (zelje, paprika,..) (Klemenčič in sod. 2009).\npostajah ARSO (revija Ujma 2004).\n"], "12": ["3 MATERIAL IN METODE DELA", ""], "13": ["3.1 Aplikacija drevesa odločanja s tveganjem zaradi toče pri trajnih nasadih", "Drevo odločanja se uporablja za iskanje najugodnejše alternative s stališča pridelovalca (Monahan 2000).\nDrevo odločanja je graf, ki je sestavljen iz večjih vej in vozlišč, kjer posamezna vozlišča predstavljajo možne odločitve in možne dogodke, ki si terminsko sledijo od leve proti desni. Prvo vozlišče predstavlja možne odločitve (označeno s kvadratom), ostala vozlišča (označena s krogom) pa dogodke, ki lahko nastanejo ob različnih možnih odločitvah. Konec odločitvenega drevesa pa se označi z vertikalno ravno črto. Drevo odločanja izračuna pričakovane vrednosti za vsako možno odločitev. (Klemenčič s sod, 2009).\nModel drevesa odločanja je eden izmed osnovnih modelov za podporo odločanja v razmerah tveganja in negotovosti (Kay in sod. 1999, Monahan 2000 in Hardaker in sod. 1997).\nposameznih dogodkov (Klemenčič in sod. 2009).\n"], "14": ["3.2 Potek modelnih kalkulacij", "Pri uporabi drevesa odločanja izračunamo rezultate pri posameznem scenariju. V primeru finančnih posledic na posamezne odločitve potrebujemo finančni rezultat vsake posamezne strategije. Uporaba modelnih kalkulacij je tako ustrezna metodološka rešitev za ocenjevanje finančnega rezultata ob posameznih škodnih dogodkih (Klemenčič in sod. 2009). Z modelnimi kalkulacijami ocenimo finančne usmeritve pri posamezni kmetijski kulturi.\nZa izračunavanje drevesa odločanja uporabimo ustrezen računalniški program. V našem primeru uporabljamo orodje »Treeplan.XLA«, ki deluje v okolju Excel, kar omogoča direktno povezavo drevesa odločanja z modeli, s katerimi izračunamo preostale ekonomske indikatorje (Klemenčič in sod. 2009).\nPodatke v drevo odločanja začnemo vnašati z desne strani, pri čemer program sproti preračunava pričakovane vrednosti v vsakem vozlišču. Vnesemo samo pokritja (enega od ostalih ekonomskih indikatorjev) ob posameznih stanjih (dogodkih) pri vsaki možni odločitvi ter verjetnosti posameznih dogodkov. Vse ostale vrednosti so rezultat izračuna. Odločitev z največjo pričakovano vrednostjo je po kriteriju maksimiranja pričakovane vrednosti za pridelovalca najmanj tvegana (Klemenčič in sod. 2009).\nOsnovni problem pri sestavi drevesa odločanja je ustrezna empirična določitev verjetnosti pojava posameznih dogodkov, tukaj je potrebna relativno dobra baza podatkov o škodi toče v trajnih nasadih sadja (Klemenčič in sod. 2009).\n"], "15": ["4 REZULTATI S KOMENTARJEM", ""], "16": ["4.1 Drevo odločanja", "Drevo odločanja za jabolka na sliki 11 nam prikazuje izračun finančnih rezultatov za posamezne škodne dogodke pri variantah z zavarovanjem, brez zavarovanja in varianti s protitočno mrežo. Na razpolago smo imeli pet območij, ki so povzeti po Klemenčiču in sodelavcih (2009). Območje 1 je definirano kot najmanj ogroženo območje, tako si po lestvici sledijo vse do 5. območja, ki je najbolj ogroženo zaradi nastale škode ob toči.S pomočjo izračunov finančnih rezultatov in verjetnostih, katere so povzete Klemenčiču in sodelavcih (2009), dobimo pod krožcem pričakovane vrednosti finančnega rezultata, tako ob variantah z zavarovanjem in brez zavarovanja kot pri varianti s protitočno mrežo. \n"], "17": ["4.2 Scenariji", "Kot je razvidno iz preglednice 1, je protitočna mreža na ogroženih območjih pričakovana vrednost, alternativa s protitočno mrežo pa je najvišja v scenarijih brez sofinanciranja države.Če ni drugih škodnih dogodkov (npr. pozeba) in drugih izpadov pridelka, je značilna konstantna pričakovana vrednost finančnega rezultata pri protitočni mreži. Pričakovana vrednost je v prvih dveh območjih ogroženosti višja ob variantah brez zavarovanja. Pri tretjem, četrtem in petem območju pa je pričakovana vrednost finančnega rezultata višja ob variantah z zavarovanjem. Tako je zavarovanje pridelka ekonomsko upravičeno na območjih z najvišjo stopnjo ogroženosti. Zavarovanje ni upravičeno v primeru ukinitve subvencije s strani države. Poudariti je treba, da rezultati veljajo ob predvidenih premijskih stopnjah in le tam, kjer je ogroženost pridelka največja.\nModelne kalkulacije uporabimo za analizo scenarijev, podanih v preglednici 1\n"], "18": ["5 SKLEP", "Za ocenjevanje tveganj pri pridelavi jabolk na južnem Primorskem smo razvili kombinirano metodo kalkulacij in drevesa odločanja. Metoda temelji na izračunih pričakovanih vrednosti finančnih rezultatov s pomočjo povzetih verjetnosti območij ogroženosti od najmanj (območje 1) do najbolj ogroženega območja (območje 5). Pri izračunih finančnih rezultatov pri protitočni mreži so pričakovane vrednosti finančnega rezultata konstantne. To velja le v primeru, če ni drugih škodnih dogodkov (npr. pozeba). Izračunane pričakovane vrednosti finančnih vlaganj so pokazatelj, da je model zavarovanja trajnih nasadov jabolk s protitočno mrežo najprimernejši pri odpravljanju nastale škode zaradi toče. Model zavarovanja trajnih nasadov je tudi učinkovit pri zmanjševanju tveganj nastale škode zaradi toče. Glede na to, da je začela država sofinancirati 50 % zavarovalne premije in 40 % investicijo postavitve protitočnih mrež, lahko sklepamo, da je pridelovanje jabolk ekonomsko upravičeno pri alternativah zavarovanja trajnih nasadov in pri postavitvi protitočnih mrež. Zastavljeno hipotezo lahko zavrnemo, saj Južna Primorska ni veliko izpostavljena toči in ne spada med najbolj ogrožena območja zaradi toče.\nNa podlagi izračunov pričakovanih vrednosti finančnih rezultatov lahko trdimo, da je zavarovanje trajnih nasadov jabolk na južnem Primorskem ekonomsko neupravičeno.\n"], "abstract": ["Toča so ledene kroglice različnih velikosti, ki nastajajo v oblakih in padajo na zemeljsko površino z različno močjo. Za oceno tveganja pri jabolkih zaradi škode od toče je bil uporabljen model drevesa odločanja po predhodnem izračunu modela kalkulacij. Namen diplomske naloge je bil predstaviti različne možnosti obrambe pred točo in negativne posledice toče. Poleg tega je bil namen tudi predvideti tveganja in finančne posledice, s katerimi se srečujemo v primeru toče. Predvsem pa je eden izmed glavnih ciljev diplomske naloge ugotoviti, kolikšna je najnižja ocenjena škoda, pri kateri je zavarovanje pridelka gospodarsko upravičeno. "]}